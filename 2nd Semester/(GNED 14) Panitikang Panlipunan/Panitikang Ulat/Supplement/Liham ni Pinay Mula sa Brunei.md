Ni **Ruth Elynia S. Mabanglo**

Ako’y guro, asawa at ina.
Isang babae—pupol ng pabango, pulbos at seda,
Kaulayaw ng batya, kaldero at kama.
Napagod yata ako’t nanghinawa,
Nagsikap mangibang-lupa.

Iyo’t iyon din ang lalaking umuupo sa kabisera,
Nagbabasa ng diyaryo uma-umaga.
Naghihintay siya ng kape
At naninigarilyo,
Habang kagkag ako sa pagitan ng kuna at libro,
Nagpapahid ng lipstick at nagpapatulo ng gripo.
Hindi siya nag-aangat ng mukha
Umaaso man ang kawali o umiingit ang bata.
Hinahatdan ko siya ng brief at tuwalya sa banyo,
Inaaliw kung mainit ang ulo.
Wala siyang paliwanag
Kung bakit hindi siya umuwi magdamag,
Ngunit kunot na kunot ang kanyang noo
Kapag umalis ako ng lingo.
Ayaw niya ng galunggong at saluyot,
Kahit pipis ang sobreng inabot,
Ibig pa yatang maghimala ako ng ulam
Kahit ang pangrenta’y laging kulang.

Ako’y guro, asawa at ina.
Isang babae—napapagal sa pagiging babae.
Itinakda ng kabahaging
Masumpa sa walis, labada’t oyayi
Kahit may propesyo’t kumikita ng salapi.
Iyo’t iyong din ang ruta ng araw-araw—
Kabagutang nakalatag sa kahabaan
Ng bahay at paaralan,
Ng kusina’t higaan.

May karapatan ba akong magmukmok?
Saan ako tatakbo kung ako’y malungkot?
May beerhouse at massage parlor na tambayan
Ang kabiyak kong nag-aasam,
Nasa bintana ako’t naghihintay.
Nagbabaga ang katawan ko sa paghahanap,
May krus ang dila ko’t di makapangusap.
Humihingi ng tinapay ang mga anak ko,
Itinotodo ko ang bolyum ng radio.
Napagod yata ako’t nanghinawa,
Nagsikap mangibang-lupa.

Noon ako nanaginip na nakapantalon,
Nagpapadala ng dolyar at pasalubong.
Nakahihinga na ako ngayon ng maluwag,
Walang susi ang bibig ang isip ay bukas.
Aaminin kong ako’y nangungulila
Ngunit sariling kape ko na ang tinitimpla.
Nag-aabang ako ng sulat sa tarangkaha’t pinto
Sa telepono nabubusog ang puso.
Umiiyak ako nung una,
Nagagamot pala ang lahat sa pagbabasa.

Ito lamang ang sagot,
Bayaang lalaki ang maglaba ng kumot.


## Reperensya
https://looweed.blogspot.com/2011/01/letter-for-womens-liberation-in.html

https://exclusivelyowned.blogspot.com/2009/02/liham-ni-pinay-mula-sa-brunei-phil-lit.html

https://web.archive.org/web/20200804175906/http://www2.hawaii.edu/~mabanglo/tagLiham_brunei.htm

https://blogs.ubc.ca/philippinestudies/tag/ruth-mabanglo/

https://www.studocu.com/ph/document/isabela-state-university/bs-education/liham-ni-pinay-mula-sa-brunei/25240054

https://www.studocu.com/ph/document/pangasinan-state-university/education/ang-liham-ni-pinay-sa-brunei/22498667


## Ibang info

![[Pasted image 20230527112755.png]]

![[Pasted image 20230527112804.png]]

![[Pasted image 20230527112813.png]]